# SMLOUVA O ZACHOVÁNÍ DŮVĚRNOSTI INFORMACÍ 

uzavřená podle § ust. §1746 odst. 2, § 1730 odst. 2 a § 504 zákona č. 89/2012 Sb., občanský zákoník, v účinném znění (dále jen „**občanský zákoník**“)


```
[...], IČ: [...], DIČ [...]
se sídlem [...], [...], [...]
zapsaná v obchodním rejstříku vedeného u [...], oddíl [...], vložka [...],
zastoupená [jméno], [funkce]
```

(dále jen „**Společnost**“)

a

```
[...], IČ: [...], DIČ [...]
se sídlem [...], [...], [...]
zapsaná v obchodním rejstříku vedeného u [...], oddíl [...], vložka [...],
zastoupená [jméno], [funkce]
```

(dále jen „**Partner**“)

(Společnost a Partner dále společně jen „**Smluvní strany**“)

## VZHLEDEM K TOMU, ŽE:
 
1. Smluvní strany vzájemně spolupracují na základě smlouvy `o dílo` ze dne `[...]` (dále jen „**Spolupráce**“); 
2. Smluvní strany mají v úmyslu sdělovat si vzájemně některé informace, které považují za důvěrné, zejména si sdělovat informace obchodní a technické povahy týkající se "**Spolupráce**", jakož i další informace týkající se "**Společnosti**", jejích zaměstnanců, dodavatelů, partnerů, zákazníků a potenciálních zákazníků`;
3. Smluvní strany mají zájem chránit navzájem poskytnuté informace před jejich zneužitím;

## UZAVÍRAJÍ SMLUVNÍ STRANY NÍŽE UVEDENÉHO DNE, MĚSÍCE A ROKU TUTO SMLOUVU O ZACHOVÁNÍ DŮVĚRNOSTI INFORMACÍ
(dále jen „**Smlouva**“)

1. Předmět
    1. Předmětem této Smlouvy je sjednání práv a povinností Smluvních stran ve vztahu k poskytování, používání a ochraně Důvěrných informací, a také odpovědnost Smluvních stran za porušení této Smlouvy, a to ve vztahu k Důvěrným informacím, které obdržely, získaly, jinak se o nich dozvěděly či jim byly poskytnuty před i v průběhu Spolupráce Smluvních stran.

2. Důvěrné informace
    1. Smluvní strany sjednávají, že za důvěrnou informaci považují veškeré informace důvěrné povahy v jakékoli formě, elektronické údaje nebo skutečnosti jakéhokoli druhu, včetně informací obchodních, výrobních, organizačních, technických, know-how nebo jakákoli jiná práva duševního vlastnictví, data, dokumenty, osobní údaje o jakékoli osobě nebo jiné informace týkající se klientů či jiných smluvních partnerů Smluvních stran, zaměstnanců, vnitřní informace (zejména, ale nikoli výlučně skutečnosti, které tvoří obchodní tajemství dle ust. § 504 občanského zákoníku), jakož i veškeré další informace získané před nebo po podepsání této Smlouvy týkající se jedné Smluvní strany, která druhá Smluvní strana získala v souvislosti se Spoluprací (dále jen „**Důvěrné informace**“).
    2. Za Důvěrné informace Smluvní strany **nepovažují** informace, které jsou: 
        1. veřejné známé nebo se v budoucnu stanou veřejně známé široké veřejnosti se všemi detaily prokazatelně jinak než porušením povinností obsažených v této Smlouvě, 
        2. ke kterým příslušná Smluvní strana nezávisle dospěje, aniž by porušila jakýkoli právní předpis nebo ustanovení této Smlouvy.
    3. Na žádost Smluvní strany, jejíž Důvěrné informace byly s odkazem na předcházející článek této Smlouvy zveřejněny, je druhá Smluvní strana povinna prokázat existenci důvodu zveřejnění informací.
    4. Každá ze Smluvních stran se zavazuje zachovávat rovněž mlčenlivost o skutečnostech a informacích, které druhá Smluvní strana výslovně označila za Důvěrné informace prostřednictvím poznámky „Tajné“, „Důvěrné“, „Obchodní tajemství“ či obdobně. Takto označené informace jsou považovány rovněž za Důvěrné informace ve smyslu této Smlouvy. Pro vyloučení pochybností se stanoví, že Důvěrné informace není nutné výslovně označovat, avšak za účelem vyloučení pochybností o charakteru informací je jejich označení vhodné, a to zejména v případech, kdy by nemusel být charakter informací jednoznačně zřejmý.

3. Nakládání s Důvěrnými informacemi
    1. Každá ze Smluvních stran se zavazuje, že nedojde k úniku, zveřejnění a šíření Důvěrných informací získaných od druhé Smluvní strany, a zavazuje se chránit tajnost Důvěrných informací minimálně stejným způsobem, jakým chrání své Důvěrné informace obdobného druhu a důležitosti, vždy však způsobem obvyklým pro ochranu obchodního tajemství.  Za tím účelem se Smluvní strany zavazují přijmout veškerá opatření k zajištění ochrany Důvěrných informací. Smluvní strany jsou povinny používat Důvěrné informace výlučně ve spojitosti se Spoluprací a nepoužít je k jinému účelu než k němuž byly poskytnuty či zpřístupněny.
    2. Smluvní strany mohou sdělit Důvěrné informace svým odborným poradcům, vedoucím pracovníkům, statutárním orgánům nebo zaměstnancům a/nebo externím smluvním spolupracovníkům, kteří nezbytně potřebují tyto Důvěrné informace v souvislosti s přípravou či realizací Spolupráce, ale pouze za podmínky, že tyto osoby budou vázány povinností chránit Důvěrné informace za nejméně stejných podmínek, jaké vyplývají z této Smlouvy. Poruší-li taková osoba povinnost mlčenlivosti, odpovídá za toto porušení Smluvní strana, která jí Důvěrné informace zpřístupnila, a to tak jako by porušila povinnost sama.
    3. Smluvní strana může k přípravě či realizaci Spolupráce využít služeb třetích osob neuvedených v čl. 3.2 pouze s předchozím písemným souhlasem druhé Smluvní strany. V takovém případě je Smluvní strana povinna, že taková třetí osoba bude vázána povinností chránit Důvěrné informace za nejméně stejných podmínek, jaké vyplývají z této Smlouvy. Smluvní strana poskytne takové třetí osobě Důvěrné informace pouze v rozsahu nezbytně nutném pro jí poskytované plnění. Za porušení povinností třetí osobou odpovídá Smluvní strana, jako by takovou povinnost porušil on sám.
    4. Smluvní strany se zavazují nakládat s Důvěrnými informacemi dle tohoto čl. 3 Smlouvy nejen po celou dobu platnosti a účinnosti této Smlouvy, ale i po jejím ukončení, a to po celou dobu, po kterou nebudou Důvěrné informace veřejně známé a dostupné, aniž by došlo k porušení jakéhokoli článku této Smlouvy.
    5. Bezodkladně, nejpozději však do deseti (10) pracovních dnů, po obdržení písemné žádosti Smluvní strany, která Důvěrné informace sdělila, vrátí nebo vynaloží veškeré rozumné úsilí ke zničení nebo znepřístupnění (dle volby příjemce Důvěrných informací) druhá Smluvní strana veškeré dokumenty, materiály a nosiče obsahující nebo odkazující na jakékoli Důvěrné informace spolu s jakýmikoli kopiemi, které jsou v držení nebo pod kontrolou druhé Smluvní strany nebo v držení či pod kontrolou jakékoli osoby, které byly takové materiály příslušnou Smluvní stranou poskytnuty v souladu s touto Smlouvou či se souhlasem druhé Smluvní strany.
    6. Splnění povinností podle čl. 3.5. této Smlouvy nezbavuje Smluvní stranu jejich dalších povinností dle této Smlouvy.
    7. Za porušení této smlouvy se **nepovažuje** porušení povinností mlčenlivosti:
        1. ke kterému byl dán písemný souhlas druhou Smluvní stranou,
        2. jsou-li Důvěrné informace předány na žádost správního orgánu, soudu nebo orgánu, soudu nebo orgánů činných v trestním řízení na základě zákona,
        3. jsou-li Důvěrné informace předány v rámci řízení před správním orgánem nebo soudem.
    8. V případech, uvedených v čl. 3.7.2. a 3.7.3 je Smluvní strana povinna informovat o těchto skutečnostech druhou Smluvní stranu, není-li to v rozporu se zákonem, bez zbytečného odkladu poté, co k takovému jednání došlo, a to v dostatečném předstihu, aby příslušná Smluvní strana měla možnost bránit se u příslušných orgánů takovému poskytnutí informací a poskytnout takové Smluvní straně veškerou potřebnou součinnost.

4. Odpovědnost 
    1. Každá Smluvní strana je odpovědná za každé nakládání s Důvěrnými informacemi v rozporu s touto Smlouvou, které jí byly poskytnuty či zpřístupněny druhou Smluvní stranou.
    2. Pokud Smluvní strana poruší některou povinnost stanovenou touto Smlouvou, je povinna vynaložit nejvyšší úsilí, aby zabránila dalšímu nakládání ve vztahu k Důvěrným informacím v rozporu s touto Smlouvou a aby minimalizovala škody vzniklé z důvodu takového nakládání. 

5. Sankční ujednání
    1. V případě porušení kterékoli povinnosti stanovené v čl. 3.1. až čl. 3.6. Smlouvy je Smluvní strana, která porušila uvedenou povinnost povinna zaplatit druhé Smluvní straně smluvní pokutu ve výši 250.000,- Kč (slovy: dvě stě padesát tisíc korun českých) za každý jednotlivý případ porušení takové povinnosti. Splatnost takové smluvní pokuty je patnáct (15) dnů ode dne doručení vystaveného vyúčtování smluvní pokuty povinné Smluvní straně, nedohodnou-li se Smluvní strany jinak. 
    2. Zaplacením smluvní pokuty není dotčené právo příslušné Smluvní strany na náhradu škody.

6. Závěrečná ustanovení
    1. Veškeré doplňky a změny této Smlouvy musí být učiněny pouze formou písemného dodatku podepsaného oběma Smluvními stranami. 
    2. Tato Smlouva nabývá platnosti a účinnosti dnem podpisu oběma Smluvními stranami. Tuto Smlouvu nelze vypovědět žádnou ze Smluvních stran.
    3. Veškeré spory budou rozhodovány s konečnou platností v rozhodčím řízení vedeném u Rozhodčího soudu při Hospodářské komoře ČR a Agrární komoře ČR. Rozhodčí řízení bude vedeno podle příslušného Řádu Rozhodčího soudu, a to třemi (3) rozhodci ustanovenými podle Řádu Rozhodčího soudu. Místem jednání bude Praha a jednacím jazykem čeština. Smluvní strany se zavazují splnit všechny povinnosti uložené jim v rozhodčím nálezu ve lhůtách v něm uvedených.
    4. Bude-li některé ustanovení této Smlouvy shledáno neplatným nebo nevymahatelným, taková neplatnost nebo nevymahatelnost nezpůsobí neplatnost či nevymahatelnost celé Smlouvy s tím, že v takovém případě bude celá Smlouva vykládána tak, jako by neobsahovala jednotlivá neplatná nebo nevymahatelná ustanovení, a v tomto smyslu budou vykládána a vymáhána i práva a povinnosti příslušné Smluvní strany vyplývající ze Smlouvy. Smluvní strany se dále zavazují, že budou navzájem spolupracovat s cílem nahradit takové neplatné nebo nevymahatelné ustanovení platným a vymahatelným ustanovením, jímž bude dosaženo stejného ekonomického výsledku (v maximálním možném rozsahu v souladu s právními předpisy), jako bylo zamýšleno ustanovením, jež bylo shledáno neplatným či nevymahatelným.	 
    5. Tato Smlouva je vyhotovena ve dvou (2) stejnopisech v českém znění, z nichž každá Smluvní strana obdrží po jednom (1) vyhotovení. Tato Smlouva se řídí právním řádem České republiky, zejména občanským zákoníkem.
    6. Vyplývá-li z některého ustanovení či jeho smyslu, že určitá povinnost má trvat i po skončení této Smlouvy, jsou Smluvní strany vázány takovou povinností i po skončení této Smlouvy.
    7. Smluvní strany prohlašují, že tato Smlouva vyjadřuje jejich úplné a výlučné vzájemné ujednání týkající se daného předmětu této Smlouvy. Smluvní strany po přečtení této Smlouvy prohlašují, že Smlouva byla uzavřena po vzájemném projednání, určitě a srozumitelně, na základě jejich pravé, vážně míněné a svobodné vůle. Na důkaz uvedených skutečností připojují podpisy svých zástupců.

> [PODPISOVÁ STRANA NÁSLEDUJE]

## PODPISOVÁ STRANA

V ____________ dne ____________			V _____________ dne ____________	
			



______________________________			_______________________________
[Společnost]					        [Partner]
[Jméno Přjmení], [funkce]				[Jméno Přjmení], [funkce]
